---
layout: post
date: 2020-09-22T10:18:38+00:00
permalink: /senso-vita-adolescenti/
title:  “Quale senso della vita per i nostri ragazzi?”
author: Dr Ivan Ferrero
image: assets/images/20200922-quale-senso-della-vita-per-i-nostri-ragazzi-01.jpeg
categories:
  - Educazione Digitale per i Genitori
  - Adolescenti e Social Media
tags:
  - social media per gli adolescenti
  - Educazione digitale per ragazzi
  - socializzazione
  - adolescenti e videogames
featured: false
---

## Adolescenti e digitale, un binomio spesso portatore di disagio, malessere e confusione.

Se pensiamo a questo connubio ci vengono subito in mente fenomeni come il **Cyberbullismo, Revenge Porn, Dipendenza da Smartphone o da Internet.**

Eppure oramai è sempre più provato che il digitale è per i nostri ragazzi prima di tutto **luogo di vita**, e in quanto tale non necessariamente positivo o negativo, e dipende da noi quale direzione prenderemo.

Da qui la domanda necessaria: come possiamo aiutare i nostri ragazzi a scegliere la direzione più giusta per la loro Vita?

Il concetto di tutto è sintetizzabile da una frase della D.ssa Lorena Quaranta:

> Bisogna dimostrare responsabilità e amore per la Vita

Quindi dobbiamo per un attimo fare un passo indietro e ragionare secondo un punto di vista che vada al di là del digitale.

Per fare questo ne ho parlato con Maria Amantea, criminologa, ideatrice e fondatrice del [Progetto Io Valgo](www.progettoiovalgo.com), e insieme a lei abbiamo ragionato su come strutturare degli interventi educativi che aiutino i nostri ragazzi in tal senso.
Ne sono derivate delle linee guida ben strutturate.

<iframe width="560" height="315" src="https://www.youtube.com/embed/w7qye_jiWwc" frameborder="0" allow="accelerometer; autoplay; clipboard-write; encrypted-media; gyroscope; picture-in-picture" allowfullscreen></iframe>

<iframe src="https://open.spotify.com/embed-podcast/episode/7A7nz1sNSxWrsW6VjgiJBi" width="100%" height="232" frameborder="0" allowtransparency="true" allow="encrypted-media"></iframe>

## La Rete e lo scambio necessari

Nessun uomo è un’isola, e qualunque cosa accada a chiunque altro la campana suona sempre per te.
Nei confronti dei nostri ragazzi non si fa eccezione.

Nella frammentazione degli ambiti di intervento e dei vari reparti preposti spesso perdiamo di vista la visione d’insieme e l’elemento principale: i nostri ragazzi si muovono all’interno di un Ambiente molto complesso in cui tutti i nodi sono in stretta relazione tra loro.

In questa enorme rete non importa quale nodo andremo a toccare: le vibrazioni si estenderanno lungo tutta la struttura e influenzeranno tutti gli altri nodi.

Nessuno escluso.

C’è quindi bisogno di una visione comunitaria delle parti, che qui assumono il tono della complementarietà, in un insieme che è molto più della semplice somma delle sue parti.

## Riscoprire la comunità famigliare e il suo ruolo nell’educazione dei nostri ragazzi

In questa visione comunitaria la famiglia è principe in quanto primo luogo in cui il bambino sperimenta se stesso e le relazioni con gli altri e con il Mondo che lo circonda.
E’ anche lo spazio, sia fisico che mentale e psichico, in cui il bambino sperimenta i propri moti interiori.

I genitori quindi non sono esclusi da questo quadro, anzi acquisiscono una rinnovata importanza.

## Riconoscere nei nostri ragazzi le molte fragilità, ma anche la tantissima forza

Questo è un elemento molto importante, perchè spesso tendiamo a percepire i nostri ragazzi come dei bambini un po’ più cresciuti.

In questo modo ci perdiamo l’enorme ricchezza che ogni fascia di età porta con sé, e sprechiamo le nuove opportunità che questa porta.

La vera sfida qui sta nell’andare oltre le apparenze e vedere ogni età per quello che è: un’Opera che contiene in sé sia la compiutezza e sia il divenire.
Mantenere sempre bene in mente questa ambivalenza che può apparire una contraddizione ci permette di puntare alle potenzialità sfruttando la forza del momento.

## Costruire un ambiente che promuova la cittadinanza attiva dei ragazzi

Numerose ricerche dimostrano che più un ragazzo si sente partecipe (cittadino) dell’ambiente in cui vive, e più tenderà a prendersene cura.

Questo inizia dall’ambiente domestico, ma presto si estende all’ambiente al di fuori delle mura di casa e comprende la Società tutta.

La domanda qui è:	questa Società è in grado di accogliere questo desiderio e bisogno di partecipazione, che si traduce in cittadinanza attiva?

Quanto spazio la nostra Società da alla voce delle nuove generazioni?

Spazio che non è solamente fisico ma, come abbiamo già detto, anche psichico e mentale.
Non è solamente lo spazio in cui il giovane cammina, ma anche lo spazio in cui questo stesso giovane spera, si aspetta cose, gioisce, si dispera, ha paura e ha fiducia.

E’ uno spazio agevolatore di senso e di significato.

E nella vita degli adolescenti la Scuola costituisce il luogo della sperimentazione di vita per eccellenza, un luogo in cui i ragazzi possono incontrare sfide adatte alla loro età in un ambiente che è ancora protetto, dove se sbagli fai ancora in tempo a rimediare e tornare indietro.

Ma affinché questo avvenga è necessaria un’ulteriore condizione…

## La Società che vede i nostri ragazzi

Affinché le nuove generazioni possano sentirsi cittadini attivi dell’ambiente in cui vivono, è necessario che quest’ultimo sia in grado di vederli.

Quindi non solo vedere i loro bisogni e le loro necessità, ma anche le loro aspirazioni, le loro speranze e le loro aspettative.
Tutto questo non in un’ottica passiva, ma permettendo ai giovani di mettere in atto tutto ciò e di sperimentarlo, in modo che possano mettersi in gioco e quindi sperimentarsi nel loro (nuovo?) ruolo di cittadini del Mondo.

Quanto la nostra Società riesce a creare le condizioni affinché questo avvenga?
Quanto è in grado di instillare loro la curiosità e la motivazione alla curiosità, anche aiutandoli a sentire quel vuoto motivazionale così spaventoso ma allo stesso tempo così potente e ricco di potenzialità?
Quanto favorisce l’emergere di quella noia che è in realtà vuoto generativo e quindi ricco di Vita?

## Il digitale ci offre un ottimo strumento per raggiungere questi obiettivi

Il tanto osteggiato digitale ci può venire incontro, sia perchè mezzo di comunicazione preferito dalla popolazione a cui ci stiamo riferendo, sia perché, grazie alla sua fluidità  e alla trascendenza del tempo e dello spazio, permette di acquisire una visione più globale delle cose.

Esattamente come gli astronauti che osservano il globo terraqueo dallo spazio e ne tornano affascinati, ammaliati e protettivi nei confronti di questa meravigliosa biglia blu, così i nostri ragazzi che utilizzano il digitale possono arrivare a sentirsi parte di un Tutto più grande.

Se gli insegniamo ad usarlo bene…

## Se i nostri ragazzi ci deludono analizziamo prima il nostro comportamento, poi quello dei nostri ragazzi

Una generazione non è lo specchio della generazione precedente: è un adattamento della Società che la generazione precedente gli sta lasciando.

I nostri ragazzi vivono la Società che noi gli abbiamo preparato e gli stiamo dando, e sono chiamati ad adattarvisi per favorire la loro sopravvivenza.

Quindi ogni loro comportamento, che sia esso socialmente approvabile oppure deviante, è da considerarsi come una risposta adattiva all’ambiente che gli adulti hanno plasmato per loro.

Quale ambiente stiamo lascando alle nuove generazioni?
Quali risposte adattive genera in loro affinché essi possano sopravvivere?

## Dobbiamo tornare ad umanizzare le nostre vite

Al centro dei comportamenti dei nostri ragazzi quindi non ci sono loro, ma ci siamo noi adulti, con tutte le nostre debolezze, i nostri tentativi e i nostri errori.

E questo comprende anche tutti i nostri tentativi di insegnare e instillare il sentimento della responsabilità nelle nuove generazioni.

Perchè noi non dobbiamo spiegare la responsabilità: dobbiamo dimostrarla, e dobbiamo creare le condizioni che permettano ai nostri ragazzi di lasciare emergere ed esprimere il sentimento di appartenenza che loro hanno già dentro i loro cuori.
